Aus tieffer not schrey ich zu dir/ Herr Gott erhör mein ruffen/
Dein gnedig ohren ker zu mir und meiner bit sie öffen/
Denn so du wilt das sehen/ was sund und unrecht ist gethan/
wer kan Herr für dir bleiben;

Bey dir gilt nichts denn gnad und gunst/ die sunde zuuergeben/
Es ist doch unser thun umb sonst/ auch inn dem besten leben/
Für dir niemand sich rhümen kan/ des mus dich fürchten jderman/
Und deiner gnaden leben.

Darumb auff Gott wil hoffen ich/ auff mein verdinst nicht bawen/
Auff in mein hertz sol lassen sich/ und seiner güte trawen/
Die mir zu sagt sein werdes wort/ das ist mein trost und trewer hort
Des wil ich allzeit harren.

Und ob es werd bis inn die nacht/ und wider an den morgen/
Doch sol mein hertz an Gottes macht/ verzweyfeln nicht nich sorgen/
So thu Israel rechter art/ der aus dem Geist erzeuget ward/
Und seines Gotts erharre.

Ob bey uns ist der sunden viel/ bey Gott ist viel mehr gnaden/
Sein hand zu helffen hat kein ziel/ wie gros auch sey der schaden/
Er ist allein der gute hirt/ der Israel erlösen wird/
aus seynen sunden allen/ Amen.
