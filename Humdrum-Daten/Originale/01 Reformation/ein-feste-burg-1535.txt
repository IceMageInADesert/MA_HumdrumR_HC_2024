Ein feste Burg ist unser Gott/ Ein gute Wehr und Waffen/ 
Er hilft uns Frey aus aller not/ die uns jtzt hat betroffen/
Der alt böse Feind/ mit ernst ers jtzt meint/
gros macht und viel list/ sein grausam Rüstung ist/
auff erd ist nicht seins gleichen.

Mit unser macht ist nichts gethan/ wir sind gar bald verloren/
Es streit für uns der rechte man/ den Gott hat selbs erkoren/
Fragstu wer der ist: er heist Jhesus Christ/
Der Herr Zebaoth, und ist kein ander Gott/ das felt mus er behalten.

Und wenn die Welt vol Teuffel wer/ und wolt uns gar verschlingen/ 
So fürchten wir uns nicht so sehr/ Es sol uns doch gelingen/ 
Der Fürst dieser Welt/ wie saur er sich stellt/
thut er uns doch nicht/ das macht/
er ist gericht/ Ein wörtlein kann in fellen.

Das wort sie sollen lassen stahn/ und kein danck dazu haben/
Er ist bey uns wol auff dem plan/ mit seinem Geist und gaben/
Nehmen sie den leib/ gut/ ehr/ kind und weib/ las faren das hin/
sie habens kein gewin/ das Reich mus uns doch bleiben
