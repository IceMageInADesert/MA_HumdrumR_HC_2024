WAch auff / wach auff / du Deudsches land /
Du hast genug geschlaffen /
Bedenck was Gott an dich gewand /
Wozu er dich erschaffen /
Bedenck was Gott dir hat gesand /
Vnd dir vertrawt / sein höchstes pfand /
Drumb magstu wohl auffwachen.

Gott hat dich Deudschland hoch geehrt /
Mit seinem Wort der Gnaden /
Ein grosses Liecht dir auch beschert /
Vnd hat dich lassen laden /
Zu seinem reich welchs Ewig ist /
Darzu du denn geladen bist /
Wil heilen deinen schaden.

Gott hat dir Christum seinen Son /
Die Warheit vnd das Leben /
Sein liebes Euangelion /
Aus lauter gnad gegeben /
Denn Christus ist allein der Man /
Der für der Welt Sünden gnug gethan /
Kein werck hilfft sunst darneben.

Du lagst zuuor im finstern gar /
Mit blindheit hart gekrencket /
Bey dir kein liecht der Warheit war /
Dein hertz war gar gelencket /
Zur lügen vnd Abgötterey /
Falsch Gottesdiensts vnd heucheley /
Jns Teuffels Reich versenckt.

Du hast zuuor den Antichrist /
Sein Teuffels ler gehöret /
Vnd seine lügen / stanck / vnd mist /
Als Göttlich ding geehret /
Du gabst jm noch / als deinem Herrn /
Dein leib vnd gut auch willig gern /
Der keins dich nicht beschweret.

Von solcher lügen falschem schein /
Hat Gott dein hertz getrennet /
Durch Luther den Propheten dein /
Gantz Deudschland solchs bekennet
Hat dich gezogen gnediglich /
Zu seinem reich gar Veterlich /
Wohl dem ders recht erkennet.

Fur solche gnad vnd güte gros /
Soltu Gott billich dancken /
Nicht lauffen aus seim gnaden schos /
Von seinem Wort nicht wancken /
Dich halten wie sein Wort dich lert /
Dadurch wird Gottes Reich gemehrt /
Geholffen auch den krancken.

Du soltest bringen gute frucht /
So du rechtgleubig werest /
Jn lieb vnd trew / in scham vnd zucht /
Wie du solchs selbs begerest /
Jn Gottes furcht dich halten fein /
Vnd suchen Gottes Ehr allein /
Das du niemand beschwerest.

Ob du solchs thust / das ist am tag /
Darff nicht erweiset werden /
Es zeugt jtzt die gemeine klag /
Das erger nie auff Erden /
Auch weil die Welt gestanden ist /
Noch nie gewest / solch tück vnd list /
Jn worten vnd geberden.

Es ist nicht auszusprechen mehr /
Die bosheit Sünd vnd schande /
Die grausam Gottes lestrung schwer /
So jtzt in Deudschem Lande /
Solch Sünde ist so hoch gebracht /
Das auch dafür der Himel kracht /
Erschuttert seine bande.

Gott hat sein Wort gegeben drumb /
Das wir vns zu jm wenden /
So kert Deudschland das bletlein vmb /
Thut seinen namen schenden /
Jst erger worden denn zuuor /
All Sünde schwebt jtzt hoch empor /
Drumb wird Gott straffen senden.

Der Wucher / Geitz / betriegerey /
Wird jtzt für kunst gelobet /
Ehebruch / vnzucht vnd füllerey /
Wird auch noch wol begabet /
Falsch tück vnd list / vorreterey /
Vntrew / Falscheit / gros büberey /
Jr viel jtzt hoch erhebet.

Die Jugent wird gezogen jtzt /
Jn mutwil frech gewenet /
Das sie in schalckheit so verschmitzt /
Was ehrlich ist / verhönet /
Jr kleidung mus fein bübisch sein /
Das Weibsvolck gibt sehr bösen schein /
Mit zirligkeit beschonet.

Wer jtzt nicht Pluderhosen hat/
Die schir zur erden hangen/
Mit zotten wie des Teuffels wat/
Der kan nicht höfflich prangen/
Es ist solchs so eine schnöde tracht/
Der Teuffel hats gewis erdacht/
Wird selbs sein also gangen.

Denn welcher Christ solch kleidt anblickt /
Der wird fur trawren klagen /
Sein hertz fur Gottes zorn erschrickt /
Wird bey jm selbs offt sagen /
Ach Gott / Deudschland das dringet dich/
Das du must straffen hertiglich /
Mit schweren grossen plagen.

All stendt sind jtzt so gar verterbt/
Wil niemand sich erkennen /
Mit gutem schein / doch so geferbt /
Thun all sich Christen nennen /
Vnd wird der Göttlich Name tehwr /
Zur Sünd gebraucht so vngehewr /
Deudschland wird sich abrennen.

Was vormals vnrecht / sünd vnd schand /
Das thut man jtzt gut preisen /
Was vormals Bley vnd Zin genand /
Das heist man jtzt hart eisen /
All ding han sich so gar verkert /
Vnrecht hat sich sehr hoch gemehrt /
Solchs thut die that erweisen

Die warheit wird jtzt vnterdruckt /
Wil niemand warheit hören /
Die lügen wird gar fein geschmückt /
Man hilfft jr offt mit schweren /
Dadurch wird Gottes Wort veracht /
Die Warheit hönisch auch verlacht /
Die lügen thut man ehren.

Dieweil denn Deudschland gar nicht wil /
An Gottes Wort sich keren /
Vnd heufft der Sünden teglich viel /
Es lest jm niemand wehren /
So wird auch Gott / ein scharffe Ruth /
Viel straffen senden wie ein flut /
Vnd Deudschland mores leren.

Wer augen hett / vnd sehen künd /
Der würde freilich spüren /
Am Himel/ Erden/ Lufft vnd Wind/
Die Gottes straffe rüren/
Viel zeichen lest geschehen Gott/
Vorwar Er was im sinne hat/
Wil vns zur busse führen.

Martinus Luther Gottes man/
Hat Deudschland offt vormanet/
Man solt von Sünden abelan/
Ein grosse straff jm anet/
Gott würd an Deudschland straffen hart/
Den vndanck an seim gnaden Wort/
Keins vndancks Gott nicht schonet.

Wach auff Deudschland / ist hohe zeit /
Du wirst sonst vbereilet /
Die straff dir auff dem halse leit /
Ob sichs gleich jtzt verweilet
Vorwar die Axt ist angesetzt /
Vnd auch zum hieb sehr scharff gewetzt /
Was gilts ob sie dein fehlet.

Gott warnet teglich für vnd für/
Das zeugen seine zeichen/
Denn Gottes straff ist für der thür/
Deudschland las dich erweichen/
Thu rechte busse in der zeit/
Weil Gott dir noch sein gnad anbeut/
Vnd thut sein hand dir reichen.

Das helffe Gott vns allen gleich/
Das wir von Sünden lassen/
Vnd führe vns zu seinem reich/
Das wir das vnrecht hassen/
HErr Jhesu Christe hilff vns nhu/
Vnd gib vns deinen geist darzu/
Das wir dein warnung fassen.

O Gott gib das der Name dein/
Durch falsche Lehr nicht geschendet/
Von deinem Wort vnd Lehre rein/
Nicht werden abgewendet/
Dein wille dempff all menschen tant/
So von der Warheit abgewend/
Durch Teuffels list vorblendet.

Amen spricht der dies liedt gemacht/
Gott tröste die nott leiden/
Vnd stürtze bald der lügen pracht/
So warheit stets thut neiden/
Vnd mach zu schand was vnrecht ist/
Sterck vnsern glauben Jhesu Christ/
Wenn wir von hinnen scheiden.
